# راهنمای آمادگی برای فرار در شرایط اضطراری
اگر تحت تعقیب نیروهای امنیتی قرار گرفتید و احتمال دستگیری‌تان وجود داشت، ممکن است لازم باشد برای مدت کوتاهی از منزل دور بمانید تا آب‌ها از آسیاب بیافتد. بهتر است برای چنین شرایطی یک کوله پشتی آماده داشته باشید. کوله‌ فرار بهتر است حاوی یک سری از وسایل ضروری باشد که برای مدت زمان حداقل یک‌ماه به آن‌ها نیاز دارید.   توصیه می‌کنیم به نکات زیر در تهیه و نگه‌داری کوله فرار دقت کنید:
* قبل از هر چیز برای برنامه فرارتان یک نقشه تهیه کنید. به عنوان مثال به این فکر کنید که اگر یک ماه از خانه دور باشید به خانه کدام یک از دوستان و آشنایان می‌روید و در آن‌جا به چه چیزهایی نیاز دارید.
*  زیاد ایده‌آل گرا نباشید و وسایل غیرضروری را در کوله نگذارید. در نظر بگیرید که کوله فرار نباید زیاد بزرگ باشد که توجه‌ها را به خود جلب کند. 
*  نقشه مکانی که برای مخفی‌شدن در نظر گرفته‌اید و راه‌های رسیدن به آن مکان را از قبل بررسی کنید. به این فکر کنید که چگونه در سریع‌ترین زمان ممکن می‌توانید به آن مکان بروید و بدون اینکه کسی دنبال‌تان کند از آن‌جا فرار کنید. همیشه درهای پشتی و فرار از طریق خانه همسایه را در نظر بگیرید.
*  یک فعال معمولا در خانه خود اسناد و وسایلی دارد که دوست ندارد به دست مامورین بیفتد. فعالین باید توجه کنند که تا جای ممکن اثری از فعالیت‌های خود بر روی کاغذ یا هر سندی که ممکن است از آن برعلیه‌شان در دادگاه استفاده شود به جای نگذارند. در صورت ضرورت می‌توانید اسناد حساس را در جایی در نزدیکی کوله فرار نگه‌دارید که اگر شانس فرار داشتید آن‌ها را از خانه خارج کنید.
*   به‌همراه داشتن پول نقد همواره یک اولویت مهم در چنین مواقعی است. چرا که امکان ردیابی شما از طریق کارت‌های بانکی توسط نیروهای امنیتی امکان‌پذیر است.
*   سعی کنید قبل از اینکه در این شرایط قرار بگیرید یک خط موبایل که به نام شما نیست و یک گوشی ساده برای برقراری ارتباط بدون امکان ردیابی تهیه کرده و در کوله فرار خود به‌همراه داشته باشید.
*   به‌همراه داشتن پاسپورت در صورتی که مجبور به خروج از کشور شوید بسیار ضروری است. توجه داشته باشید حتی در صورت خروج مخفیانه و غیر قانونی از کشور، همراه داشتن پاسپورت در کشور دوم بسیار کمک‌کننده خواهد بود. پاسپورت مدرکی بین‌المللی است که هویت شما را اثبات می‌کند. اگر هم اکنون پاسپورت ندارید یا تاریخ اعتبار آن رو به اتمام است، برای صدور پاسپورت خود اقدام و آن را در کوله فرار خود آماده داشته باشید.
*   اگر داروی خاصی مصرف می‌کنید یا بیماری مشخصی دارید، ذخیره‌ای از داروها برای مدت مشخص در کوله فرار قرار دهید. به‌علاوه همراه داشتن پرونده پزشکی در کوله فرار حائز اهمیت است.