# امنیت تلفن همراه برای شرکت در تجمع
تلفن‌های هوشمند به بخشی جدایی ناپذیر از زندگی ما تبدیل شده اما در بسیاری از موارد عدم حفظ امنیت تلفن‌های هوشمند برای فعالان دردسرساز شده است. برای اغلب ما تلفن همراه وسیله‌ای خصوصی است که اسناد زیادی را در آن نگهداری می‌کنیم. اسنادی که می‌تواند درباره روابط ما با دیگران یا مکان‌هایی که رفته‌ایم باشد، و یا نشان‌دهنده باورها و عقایدمان باشد و کارهایی که انجام داده‌ایم. براین اساس همراه بردن گوشی که تمام اطلاعات حساس شما را در خود ذخیره دارد به تجمعاتی که احتمال بازداشت‌شدن بالا است خطرات مضاعفی را برایتان ایجاد می‌کند. پس اگر قصد شرکت در تجمع‌های اعتراضی را دارید بهتر است نکات امنیتی زیر را در مورد گوشی هوشمند رعایت کنید. 
* یک گوشی هوشمند می‌تواند شامل آرشیوی از تماس‌ها، عکس‌ها و ویدیوها، امکان دسترسی به ایمیل و اکانت‌های شبکه‌های اجتماعی‌تان باشد که به هیچ وجه نمی‌خواهید به دست ماموران امنیتی بیافتد تا با واکاوی علیه شما و دوستان‌تان پرونده‌سازی شود. پس بهتر است ریسک نکنید و گوشی‌ را در جایی امن قرار دهید و با خود به تجمع نبرید. 
* این امکان وجود دارد که درصورت  بازداشت‌شدن ماموران امنیتی خانه و محل اقامت‌ فرد را تفتیش کنند. پس بهتر است  نکات عمومی زیر را برای حفظ امنیت‌ و پاکسازی تلفن همراه رعایت کنید:
1. هیچ وقت اطلاعات ورود به ایمیل و اکانت‌های شبکه اجتماعی را روی گوشی ذخیره نکنید.
2. اگر عکس، فیلم و اطلاعات حساسی دارید آن‌ها را روی گوشی نگه ندارید. می‌توانید این اطلاعات را روی کلاد Cloud ذخیره کنید و از اکانت آن به شدت محافظت کنید.
3. یک کارت حافظه مخصوص اطلاعات حساس داشته باشید. فیلم را مستقیم روی این کارت حافظه ضبط کنید و بعد از ذخیره‌کردن در فضای ابری اینترنت، آن را فرمت کنید و حتی در صورت لزوم در مواقع حساس می‌توانید کارت حافظه را از بین ببرید.
4. وقتی عکس، ایمیل یا فیلمی را پاک می‌کنید برای مدتی در ایمیل و یا گوشی‌تان قابل بازیافت است. دقت کنید که گوشی شما به شکل کامل پاکسازی شده باشد و امکان بازگشت اطلاعات وجود نداشته باشد. بهترین راه برای اطمینان از پاک‌شدن اطلاعات از روی گوشی همراه، فرمت‌کردن گوشی است.
* اگر قصد فیلم‌برداری از تجمع‌ها را دارید بهتر است یک گوشی پاک به همراه ببرید و یا با یک دوربین عکاسی کامپکت عکاسی کنید. هر بار که ویدیوها را ارسال می‌کنید از پاک شدن آن‌ها از روی کارت حافظه و یا گوشی‌تان اطمینان حاصل کنید. 
* در هر شرایط و با هر گوشی‌ای که هستید در تجمعات airplane mode را فعال کنید. مامور امنیتی با تحلیل داده‌های حرکت شما می‌توانند بفهمند در چه تجمعاتی بوده‌اید و شما را شناسایی کنند. راه حل ساده خاموش‌کردن وسایل ارتباطی گوشی‌تان است که با فعال کردن airplane mode انجام می‌شود. 